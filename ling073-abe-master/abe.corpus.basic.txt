Ni adoji pkwami sogwebasob oji akik, nȣwat, nidali pemȣwzobanik kottlaboak niuna awaasak,awahȣdosak, sipsak, ta namasak. 
Mziwi yugik awaasak aidid pita kwinakwzoak ta wajȣnemobanik kchi miliksanwȣgana. 
Siboal ta nebesal aidid achi paami kwinakwikil ta paami nsȣzin nȣwad.
Paji pizwikol ta abaziak aidid paami kwanakwizoak ta wajȣnemobanik kchi medawlinȣganal.

Achi aimek mȣjassaik aided wassanmȣganihlak iya idamow pemega- wȣganal wassakol ala abasandȣganal n’wlȣmawaldamen idamow abagigenol wassakol. 
Mziwi aid witobanki pe- bonki wassakol ala Aurora Borealis. 
Nanibȣssad idamow chakweniwi pemosadid ala pȣgwas idamoiw milȣd pȣgwigid wassana, Mziwi aided witobanik kizos, Wattawasoak idamow noppawsawwinnoak ta alakws idamow lagwigid meskawȣd. 
Achi nidali spemek aid Alakwsȣwdi, lossawȣganek Spemkik. 
K’namihȣbna agmȣwȣ mȣjassik nibȣiwiw taȣlawi pamgisgak.

Kassi nspiwi wȣban paiab kizos. 
Kelozowȣgan oji kizos kizi ai nanibȣssad, pȣgwas, ta kizosak.
Kizilȣnal paiab managwȣn. 
Managwȣn idamow almagwanosad. 
K'namihȣbna agmȣwȣ kisgadiwi. 
Klidahȣdobnob kagwi walȣbaid aki pmȣwzimek alȣmiwi.

Kd’agakimabnob tȣni ozȣlȣwzȣmek oji awaasikok. 
Nd'akina idamow niuna aki. 
Kanwa ni oji passodosawȣgan kdakil akial, aodowȣgan mȣjassaba. 
Kawhȣwawinnoak nlikabanikba migakawinnoak. 
Wwdenabanikba kchiaozoak pazgoak oji w’wawidahȣzwȣganwȣ ta pehanemok ta awȣzsis oji sissawawyadawȣgan. 
Ali wakassigadek, lakamigwezoak mȣjagabanik alȣmiwi kȣkassigamigwzoak ta paami mlikigidjik kȣkassigamigwzoak chowaldabanik paami aki pmȣwzimek.

Iyo aid saagigek kassȣmkipoda nahlawȣganek ta chowaldawȣganek. 
Azitta pazgo lidahȣmabanik wibitta agmȣwȣkta. 
W'sagpȣwlabanik ȣda pazgo. 
Adoji aidid ȣda lagidamwȣganal wawtamikhowamek tȣni pmȣwzimek wlimȣwalȣmwi nspiwi kdakik kȣkassigamigwzoak.

Pazgo Kwesilawinno oji azi kȣkassigamigwzo kistob wanaskȣwadȣzik kimiwi kagalnȣzik podawazwȣgan. 
Wd'wlestowadobanik abimek alȣmiwi pedgwȣgiganek. 
Wibitta pazgo awani kassȣmkipodak wajȣnȣba wlaldamȣwad-wȣgan klozimek. 
Ali azi awani klozibanik, kzelȣmsenal mȣjassabanik paami mlikikil ta asokol mȣjassabanik paami pezgȣbamgwakil. 
Padȣgi idamow kagwi ai paiawȣgan. 
Padȣgi walitob tabsigen adbigwahlawȣgan nodȣgwzowȣgan. 
Salakiwi, alakwhlazik papsakwlaazo tagadab alȣmiwi nanȣwi pedgwȣgiganek.

Ali Kwesilawinnoak aidid abowȣgan, w’namihabanik nhenol wjakwawȣganal who skamonal mȣjagoa nanȣwiwi pedgwȣgizok. 
Kchi Niwaskw idab, “K'walitobaji awakȣgan sȣgnawsedȣwadwȣganek wji skamonikok ta k’liwihlȣji wdamȣgan.” 
W’wikwenemnȣl wajapkol wjakwawȣganikok ta…

Nigȣ tȣni ndadan? 
tȣnga ato agma alagui wanȣdaminat. 
Nigȣ kagagiiaji pado ndadan paiȣda?
tȣnga ato agma, niba wdespȣbain kdadan wbadon kagagiia?
wibiwigajina paji wanȣdamina.
Nigȣ tȣnipgua alosat ndadan, abazikok ala lololikok?
niba wgȣgsinosan kdadan abazikok wdelosan, 
lololikokga ni wigȣmholgot, 
ni wzȣmi adali kizesmit.
Nigȣ nmaman, --kaguiba mamaan ȣda kagui kowajȣnmoppenna--abȣnisga-- 
tȣniba abȣnis wadnȣmuk ȣdatȣmo nokhigan.
Chaga mlisjȣ nibiziji kowawamadam; 
knamiton kdȣptadbokȣbna masozial, tabna kmitsi. 
Nigȣ chigaji kmȣjibna nokmessek, odanak ait nokmes?
kdadangaji paiȣda. 
Awaniji namihȣakw ni dali?
awaniba nawa, 
kokmesga ta kmahom, kmessisak, 
Ȣniazmahli ta Maliȣttoni, ta kidokanis Cholhȣz.
Nigȣ wlinȣguat odanak?
kahala ato wlinȣguat 
tȣni adoji ȣda wanesmoak msalohdikw. 
Tȣniji wigiakw paiȣgua Odanak: 
tȣniba nawa kokmessekga.
Kaguije mijiakw nokmessek tali?
Mziwigatta kagui, 
nsȣbȣn, wios, padadessak, wasawal ta mzikwtal. 
Ni aihdit nmessisak ta nidokanis nokmessek? 
niki.
Kagui lalokak ni tali?
Mziwigatta kagui, wijokagamwak akikamuk ta kawakwnigamuk.
Kagui liwizo nokmes ta nmahom?
Asma kowawaimowiak?
asmaki.
Kokmesga liwezo Manigbesskwas, 
ni kmahom manigbȣba.
Nigȣ niji paiȣagua odanak niji askamiwi aiakw nokmessek? 
kwanipokga niji ȣaiakw ni kanwa almi taguȣgik minaji kpiwi kdelosabna. 
Nidokanis nawaji ta nmessisak kowijawgonawak taguȣgiga?
kidokanisgaji ta ȣniazmahli, kanwa Maliȣttoni ȣdahaba kowijawgowinna. 
Kaguiji waji ȣda wijawgowakw? 
wzȣmiga nibao almi nipuk, 
niji niswihdiji owȣwijawȣn, 
ni waji ȣdahaba kiuna kizi wijawgowakw. 
Nigȣ niji ni wji awani ntami nibawit, ȣniazmahli, aIa Cholhȣz? 
Ȣniazmahligaji chowi nȣnabiwi nibao; 
Kidokan kanwa ȣda nsȣnȣgwziwi wnibawin pita wzȣmi madako. 

N'Odossa Kaozenitekw-ok.
Ȣda Kodossawen.
Ȣzokokita n'odassan.
Ȣdatagna koji wdcssawen.
Tȣniba koji kiziidamcn ali ȣnda wdossawa.
Wzȣmiga ȣnda tȣmS aiwi wskidkamikwa kaozen'itekw, kaguibani amojka idamoo kaozen'itekw? ȣnda kiona alȣndwaakw kwajȣnmownana ni klozwȣgan "Kaozen" ȣnda kawi idomwinnokw.
Kanwa awanoehak wdli witamenȣ "La Riviere aux vaches."
Ni nawaaba Alnȣbaiwi ohowi livitȣzȣ Kaoz'itekw ondaki Kaozen'itekw; kanwa ȣnda aehi tȣmȣ alwi yo Kaoz'itekw.
Kagui nawaba kia kdlhvitamen?
Ndeliwitamenga kawassen'itekw wji aalestȣzik all nȣwat todossaikza nitall pdewglȣmsen massali wagalokaik, abaziak poskwihlak, kadajabkahlak ta kawihlak enni aliwitȣzik kawassen, ni achi waji liwitozik ni sibo kawassen'itekw.

Nidȣba Azȣ pasguen ta ȣtoji wlidbinȣgwzian tȣni nawakdȣllȣwzin?
Sawigatta ni ȣtoji wlalmegwwa.
Kamȣji nowat kdakwi namihollen; tȣmȣ kwodkanni?
Ȣhȣ niga anegi waji payȣa Maine.
Niga nidȣba kia nawa atoba kizi hlin idamoik Kenncbec River?
Chowi, idamoo gani kinncbak sibo.
Nia kanwa ndelscdam ali kmahom-nogak Wȣbanakiak liwilhlȣmgcza achi Kennebessinnoak ali waijiwi sibowikok ta nbcssikok pmi aidiza ni agua almidbihlȣk li taakwi wilhȣnȣzsa agmȣwȣ ta wzibomwȣ Kinnebak.
Nidȣba ȣnda kmawȣztawi ta ȣnda achi nia kmawoztolo, Idozijga niziwitta kolȣmmabna.